Raccomandazioni
===============


1. **Promuovere** una piattaforma nazionale dedicata allo sviluppo di
   soluzioni di IA al fine di:

   a. promuovere la raccolta di dati annotati, codici e modelli di
      apprendimento;

   b. organizzare e veicolare in maniera aperta i test prima del
      rilascio dei sistemi di IA utilizzati nella PA al fine di
      valutarne il comportamento e limitare le anomalie e
      l’amplificazione dei *bias*;

   c. offrire risorse di calcolo adeguate per sperimentare tecniche e
      soluzioni;

2. **Rendere pubblici** i risultati anche intermedi delle elaborazioni
   di algoritmi di IA (es. parametri di reti neurali) operate su dati
   provenienti dalle amministrazioni pubbliche, fatte salve condizioni
   che possano nuocere alla privacy e alla sicurezza del cittadino. Tali
   risultati dovranno consentire la riproducibilità dei processi la loro
   valutazione e verificabilità.

3. **Abilitare** con nuove risorse i sistemi di linguistica
   computazionale per la lingua italiana (quali lessici digitalizzati o
   corpora annotati) da distribuire con licenze aperte, al fine di
   favorire lo sviluppo di servizi basati sul trattamento del linguaggio
   naturale;

4. **Sviluppare** sistemi di personalizzazione e raccomandazione
   adattivi che agevolino l’interazione con i servizi offerti dalle
   amministrazioni pubbliche in base alle specifiche esigenze, bisogni e
   caratteristiche del cittadino. Tali sistemi potranno essere impiegati
   anche per identificare le criticità che ostacolano il miglioramento
   dei servizi pubblici;

5. **Favorire** la creazione di un Centro di Competenza Nazionale che
   costituisca un punto di riferimento per l’implementazione di IA nella
   PA e che possa fornire previsioni di impatto e misurazione degli
   effetti sociali ed economici dei sistemi di IA, al fine di
   potenziarne gli effetti positivi e ridurne i rischi. Il centro di
   competenza dovrà anche proporre un Manifesto con i principi cardine
   dell’implementazione dell’IA nella PA;

6. **Agevolare** la diffusione di competenze attraverso la promozione
   della certificazione delle figure professionali che lavorano
   nell’ambito dell’IA (attraverso la creazione e l’adozione di un
   framework condiviso) e prevedere l’istituzione di percorsi di
   formazione per l’inserimento di lavoratori con capacità di
   comprensione e di implementazione di soluzioni di IA nella Pubblica
   amministrazione (ad esempio attraverso corsi specifici presso la
   Scuola Nazionale di Amministrazione). Le numerose professionalità
   mancanti sono l’occasione per pensare a percorsi formativi che
   pongano al centro una parità di genere duratura e sostenibile, sia
   dal punto di vista numerico (es. laureati STEM) che economico (es.
   uguaglianza retributiva);

7. **Prevedere** un piano PA 4.0 per favorire gli investimenti delle PA
   nelle soluzioni IA a partire da una call for challenges attraverso
   strumenti di open innovation e procurement per l’innovazione;

8. **Supportare** la collaborazione fra ricerca, acceleratori d’impresa
   e *innovation hub*, pubblici e privati, anche a livello europeo, per
   promuovere l’adozione di soluzioni di IA nel settore pubblico;

9. **Istituire** un Centro Transdisciplinare sulla IA, in sinergia con
   il Centro di Competenza, che avrà il compito di:
   
   a. promuovere e rendere pubblico il dibattito sull'evoluzione
      dell'etica;

   b. supportare la riflessione critica circa le questioni etiche
      emergenti;

   c. migliorare le condizioni di coinvolgimento di esperti e cittadinanza
      per trasformare le riflessioni tecniche e sociali in normative,
      standard e soluzioni tecniche.

10. **Definire** linee guida e processi basati sul principio della
    security-by-design nell’utilizzo dell’IA, aumentando i livelli di
    controllo e favorendo la condivisione dei dati sugli attacchi
    informatici da e verso IA da parte di tutti i Paesi europei.
