Sfruttare al meglio la diffusione dell'intelligenza artificiale, in Italia e in Europa
======================================================================================

L'Intelligenza Artificiale è una delle tecnologie più promettenti dei
nostri tempi – permette di salvare vite umane, di elaborare le
previsioni degli acquisti e di aumentare la produttività in agricoltura.

Non è un'esagerazione: l'IA già oggi supporta i medici nell’identificare
tumori ed altre malattie, permettendo così di prolungare la vita umana.
In futuro potrebbe essere usata per prevedere e localizzare i terremoti.
Startup italiane già forniscono servizi basati sull’IA, come ad esempio
la rilevazione di frodi nelle transazioni.

L’IA può portare beneficio alla società nel suo complesso, in tutti i
settori, sia nella vita quotidiana sia nell’attività lavorativa delle
persone. Questo vale naturalmente anche per la missione dei Governi e
delle pubbliche amministrazioni, che è il focus di questo libro bianco
pubblicato dall'Agenzia per l'Italia digitale.

Questo testo identifica alcune aree principali in cui l'Intelligenza
Artificiale può essere di aiuto: nei sistemi sanitari, educativi e
giudiziari; nel pubblico impiego e nella sicurezza.

Il libro bianco fornisce uno sguardo positivo su come i governi, le loro
agenzie e le amministrazioni pubbliche, possono servire in modo migliore
sia le persone che le imprese migliorando i servizi pubblici e la
soddisfazione dei cittadini.

Gran parte degli obiettivi che possiamo raggiungere grazie ad un buon
utilizzo dell'intelligenza artificiale nella pubblica amministrazione
coincide con il lavoro che la Commissione Europea sta facendo per
promuovere lo sviluppo dell’\ *e-government* e della digitalizzazione
dei servizi pubblici come parte integrante della costruzione del Mercato
Unico Digitale:

- risparmiare tempo e denaro pubblico fornendo servizi pubblici migliori;

- rendere i servizi interoperabili tra Stati aumentando l'efficienza e migliorando la trasparenza;

- avvicinare le persone ai loro governi, coinvolgendole maggiormente nel processo decisionale.

Lo sviluppo e la promozione dell’intelligenza artificiale deve essere un
progetto europeo e non solo nazionale. È un'opportunità che l'Europa,
collettivamente, non può esitare a cogliere con fermezza.

Abbiamo bisogno di un dibattito aperto e inclusivo che coinvolga tutti i
nostri paesi, focalizzandosi sul modo più giusto di utilizzare queste
nuove tecnologie, su come rispettare diritti fondamentali quali privacy,
libertà, sicurezza e la non-discriminazione.

Questo libro bianco mostra come gli sforzi dell'Italia nel campo
dell’intelligenza artificiale siano un buon esempio da emulare in altri
paesi, anche per contribuire alla riflessione europea sul cammino da
intraprendere.

| Andrus Ansip
| Vicepresidente della Commissione Europea
