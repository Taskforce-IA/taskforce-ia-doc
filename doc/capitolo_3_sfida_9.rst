Sfida 9: L’essere umano
-----------------------

L’introduzione dell’Intelligenza Artificiale nel mondo comporta
questioni esistenziali e psicologiche che è necessario affrontare in
quanto influiscono sulla possibilità di percepire, comprendere ed agire
sul mondo, e su come gli esseri umani vi si posizionano individualmente,
rispetto alla società e all’ambiente, con impatti sostanziali su
diritti, libertà e opportunità di realizzazione tanto personale che
lavorativa.

L’IA è già presente in tanti ambienti, servizi e processi della nostra
quotidianità: le tecnologie che usiamo per mediare le relazioni con
altri esseri umani, gli oggetti e i luoghi che abitiamo, influenzano
comportamenti, modi di lavorare, imparare, comunicare e divertirsi.
Tutti noi ci siamo confrontati più o meno consapevolmente con questa
realtà, anche se sull’IA esistono ancora perplessità dovute alla poca
comprensione della tecnologia in sé e dei suoi reali effetti nella
società.

In questa carenza di conoscenza, che è presente a tutti i livelli di
società e di istruzione, si inserisce facilmente una narrazione fatta di
notizie distorte o influenzate da fantascienza distopica, che rischia di
influire negativamente sull’immaginario collettivo, degenerando in
distorsioni della realtà tipiche della teoria della profezia auto
avverante [1]_.

Diversi studi empirici e sociologici, ed esperimenti di psicologia
sociale [2]_, hanno più volte mostrato quanto radicali possano essere
queste capacità d’intervento sull’immaginario.

Si tratta, quindi, di azioni che hanno impatti sulle sfere psicologica,
sociale ed esistenziale. Per accompagnare i cittadini non sono
sufficienti le leggi, normative e buone pratiche tecniche e tecnologiche
(pur necessarie): servono una narrazione ed un immaginario costruiti
dalla società in maniera inclusiva delineando i significati dell'IA e i
ruoli che vogliamo assegnargli.

La società contemporanea, caratterizzata da una forte digitalizzazione,
ha il compito di creare i presupposti per cui le persone possano
sviluppare, insieme e responsabilmente, una visione del mondo coerente
con le novità che tali tecnologie portano con sé. In questo senso si
esalta ancora di più il valore delle scienze sociali e della
comunicazione pubblica rispetto alla costruzione di una narrazione
prevalentemente strategica [3]_. Se il futuro è la conseguenza delle
scelte operate nel presente non possiamo non porci il problema lasciando
che l’interpretazione dello sviluppo tecnologico e delle sue conseguenze
sociali non sia presidiato.

Diversi sono gli approcci che in maniera transdisciplinare concorrono
alla costruzione di uno scenario che faciliti la comprensione e il
coinvolgimento dell’essere umano nella introduzione di soluzioni di IA.

Il *design*, le arti, la psicologia, l’antropologia, la sociologia e le
altre discipline umanistiche possono e devono creare ponti tra ricerca,
industria e società, per sostenere iniziative pedagogiche capaci di
aiutare le diverse comunità a comprendere i confini e le implicazioni di
queste tecnologie.

L’arte e il *design*, da un lato, hanno da sempre svolto un ruolo
cruciale nel coinvolgere le persone all’interno di una narrativa comune.
Dall'altro, hanno permesso i grandi processi di innovazione suggeriti
dal non focalizzarsi sui bisogni, ma sulle aspirazioni [4]_, sul
desiderio e sull'immaginario. Storicamente l'Arte ha contribuito a
disegnare nuovi immaginari e ad aprire nuove opportunità, innalzando il
livello della critica e suscitando la partecipazione e il coinvolgimento
delle persone, attraversando culture, classi sociali, professioni e
competenze.

Questo ruolo [5]_ è finalmente riconosciuto anche a livello europeo,
grazie a programmi che utilizzano le arti per far entrare le innovazioni
nell’immaginario comune, contribuendo a costruire un significato sociale
positivo, condiviso e soprattutto consapevole rispetto ai vantaggi e
agli usi delle innovazioni.

Effetto non secondario di questo approccio è, in termini economici, la
creazione di nuovi mercati; in termini sociali, invece, esso genera
maggiore partecipazione, solidarietà, senso di appartenenza a un mondo
cosmopolita.

Offrire ai propri cittadini l’opportunità di costruire socialmente un
immaginario condiviso rispetto al ruolo di tecnologie come l’IA, è di
fondamentale importanza non solo in termini di inclusione sociale ma
soprattutto come investimento di cittadinanza. Un cittadino consapevole,
che comprende e che si sente compreso, è un cittadino il cui senso di
appartenenza genera maggiore fiducia nelle istituzioni. Propenso al
supporto e alla critica costruttiva delle attività governative, il
cittadino che partecipa all’azione pubblica e alle soluzioni proposte, è
capace - con diversi livelli di coinvolgimento - di supportare la
progettazione di sistemi e soluzioni sempre migliori, in un contesto
sempre più scevro da divari digitali e culturali.

Storicamente l’Italia ha avuto un ruolo esemplare nell’innovare
attraverso la bellezza, l’estetica ed il benessere e nello stimolare
processi culturali e sociali di avanguardia.

Innovativi per tradizione, come Paese non dobbiamo rinunciare a portare
i tratti caratteristici dello stile italiano (progettualità, creatività,
estetica) all’interno di questa narrazione di sistema, ancora tutta da
costruire ma incentrata sul benessere delle persone.

Una visione che costituisce per il nostro Paese un vantaggio competitivo
a livello internazionale, costruito proprio sulla capacità di
“immaginare il mondo”. Per questo, è necessario ideare e sostenere
iniziative in cui artisti e *designer* lavorino fianco a fianco con
ricercatori, umanisti, ingegneri e manager in ambito di IA.

+--------------------------------------------------------------------------+
| Box                                                                      |
|                                                                          |
| **Far crescere una comunità: la consultazione pubblica per la stesura    |
| del Libro Bianco IA**                                                    |
|                                                                          |
| Il **Libro bianco IA** promosso dalla Task force IA è stato aperto alla  |
| consultazione pubblica dal 13 febbraio al 12 marzo 2018 in una apposita  |
| sezione del sito `https://ia.italia.it/ <https://ia.italia.it/>`__.      |
|                                                                          |
| Esperti, ricercatori, imprenditori, funzionari pubblici, professori      |
| universitari e cittadini hanno contribuito con suggerimenti, commenti, e |
| raccomandazioni condividendo esperienze, articoli e documenti con        |
| diverse modalità:                                                        |
|                                                                          |
| -  attraverso l’apposita sezione presente a margine di ogni paragrafo    |
|    del Libro bianco sulla piattaforma **Readthedocs**;                   |
|                                                                          |
| -  direttamente all’interno dei thread aperti allo scopo sulla           |
|    **Community** della Task Force IA;                                    |
|                                                                          |
| -  attraverso la **casella email** intelligenza-artificiale@agid.gov.it; |
|                                                                          |
| -  attraverso l’apposito **form** predisposto per la segnalazione di     |
|    **raccomandazioni**.                                                  |
|                                                                          |
| In totale sono stati visionati dalla Task Force IA più di 100 fra        |
| commenti, contributi e raccomandazioni, moltissimi dei quali recepiti    |
| nell’attuale versione del Libro bianco IA.                               |
+--------------------------------------------------------------------------+   

.. discourse::
   :topic_identifier: 759

.. rubric:: Note

.. [1]
   *Cfr.* Robert Merton, R.K, “\ *La profezia che si autoavvera*\ ”, in
   Teoria e Struttura Sociale, vol. II. Il Mulino, 1971.

.. [2]
   *Cfr.*
   https://www.forbes.com/sites/kashmirhill/2014/07/10/facebook-experiments-on-users/#386e02291c3d.

.. [3]
   *Cfr.* Sfida “Accompagnare la trasformazione”.

.. [4]
   *Cfr.*
   https://publications.europa.eu/en/publication-detail/-/publication/a97a2fbd-b7da-11e7-837e-01aa75ed71a1.

.. [5]
   Per esempio il programma STARTS della Commissione Europea e il
   “Programma delle arti” al CERN.

