Sfida 2: Tecnologia
-------------------

Per quanto oggi l'Intelligenza Artificiale (IA) non sia in grado di
riprodurre il funzionamento complesso della mente umana [1]_, ma solo
approssimare alcune abilità circoscritte [2]_, si tratta di una
disciplina che, maturata nel corso di sessant’anni di ricerca
scientifica, metodologica e tecnologica, è divenuta ormai pervasiva
nell’industria e nella società. I suoi modelli e i suoi metodi possono
senz’altro essere utilizzati convenientemente come strumenti per la
realizzazione di soluzioni innovative nell’ambito di sistemi
socio-tecnici complessi come quello delle amministrazioni pubbliche, a
condizione che vengano compresi, assieme alle opportunità, i limiti del
loro campo di applicabilità.

Le nuove frontiere di particolare interesse per la Pubblica
amministrazione sono quelle relative agli studi e alle ricerche su come
i sistemi di IA possano essere in grado di cooperare nel modo più
efficace con gli esseri umani. Questo approccio sfrutta le capacità di
apprendimento automatico e di adattamento dei sistemi di IA in modo da
fornire un’interazione uomo-macchina che meglio risponda alle esigenze
degli utenti, ai loro interessi, al contesto reale nel quale operano.
Diventa dunque importante condurre ricerche consistenti nell’indagine
metodologica, nella modellazione, realizzazione e sperimentazione di
sistemi di Intelligenza Artificiale per vari domini d’interesse della
PA.

Di sicuro interesse sono le tecnologie linguistiche (Natural Language
Processing - NLP) che stanno alla base di un gran numero di applicazioni
che rientrano nell'ambito dell'Intelligenza Artificiale. Il dispiego di
queste tecnologie, basate oggi in larga misura su software Open Source,
richiede la disponibilità di specifici dataset testuali (es. corpora
annotati), lessicografici e semantici (es. wordnet), nonché la
diffusione di competenze specialistiche necessarie per gestire i
processi di addestramento e adattamento ai diversi ambiti applicativi
(es. la sanità, la giustizia, la finanza). La carenza o
l'indisponibilità di adeguate risorse per la lingua italiana, unita ad
un deficit di competenze nell'uso delle tecnologie di NLP, potrebbe
causare sia una perdita di competitività rispetto ad altre nazioni, sia
una dipendenza da piattaforme e soluzioni fornite da un ristretto numero
di soggetti che operano in condizioni di monopolio.

Le caratteristiche distintive della “sfida tecnologica” possono pertanto
essere individuate da due parole chiave: “personalizzazione” e
“adattività”.

Vincere questa sfida significa infatti riuscire a realizzare sistemi e
servizi della PA modellati sulle molteplici necessità dei cittadini,
capaci di evolvere con esse, in grado di favorire esperienze
personalizzate.

Questo tema si può affrontare in maniera analitica collegando i settori
e le tecnologie più sviluppati nel campo dell'Intelligenza Artificiale,
con le attività e i compiti tipici della Pubblica amministrazione.

Gli ambiti di impiego di tecnologie [3]_ “intelligenti” nella Pubblica
amministrazione sono innumerevoli, non solo in una prospettiva di lungo
periodo, ma, in alcuni casi, anche nell’attualità. A titolo di esempio,
qui possiamo menzionare:

-  *Sistema sanitario*: strumenti diagnostici in grado di assistere
   nelle analisi di referti; integrazione di fonti diverse e fusione di
   dati; analisi epidemiologiche per identificare precocemente rischi di
   salute pubblica; servizi di traduzione istantanea per facilitare le
   visite mediche ospedaliere e territoriali a stranieri; strumenti
   predittivi per valutare potenziali rischi di evoluzione delle
   malattie o per valutare l’efficacia delle terapie; strumenti di
   assistenza ai pazienti, in grado di seguirli durante un trattamento;
   medicina di precisione, per l'individuazione di cure personalizzate;
   migliore organizzazione logistica delle attività delle strutture
   sanitarie.

-  *Rapporti col cittadino*: nella semplificazione delle procedure e
   allo scopo di ottenere una comunicazione bidirezionale tra PA e
   cittadino e una interazione personalizzata in cui il cittadino abbia
   tutto il supporto necessario per soddisfare le sue più variegate
   esigenze.

-  *Sistema giudiziario*: semplificazione della normativa;
   identificazione di frodi; contrasto della corruzione e della
   criminalità, specialmente quella organizzata; riduzione del
   contenzioso civile mediante accesso facilitato a normative e
   giurisprudenza; digitalizzazione degli atti e comprensione del testo
   e delle informazioni presenti.

-  *Sistema scolastico*: strumenti automatici per la valutazione;
   personalizzazione del materiale didattico; tutoring automatizzato,
   per mezzo di strumenti di raccomandazione per tenere viva
   l’attenzione; suggerimenti inerenti variazioni personalizzate da
   introdurre nel programma scolastico; estrazione di indicatori
   predittivi di rischio di abbandono scolastico.

-  *Sicurezza*: l’IA amplifica l’impatto integrato dei dati strutturati
   e non strutturati disponibili pubblicamente, grazie alle quali può
   supportare forme avanzate di gestione e prevenzione nell’ambito della
   sicurezza pubblica.

-  *Pubblico impiego e collocamento*: organizzazione del personale e
   delle carriere; orientamento al lavoro e gestione dei processi
   interni e della documentazione.

-  *Mobilità e trasporti*: gestione dei flussi veicolari, modelli
   predittivi di traffico ed inquinamento, gestione della logistica dei
   trasporti pubblici, ma anche soluzioni di trasporto a guida autonoma;
   monitoraggio in tempo reale dei dati provenienti dalla sensoristica.

-  *Sistema tributario*: applicazione di tecniche di IA per identificare
   casi di potenziale elusione ed evasione fiscale attraverso l’analisi
   e l’incrocio di dati provenienti dai diversi settori dello Stato;
  
-  *Monitoraggio ambientale*: l'uso di algoritmi di *machine learning*
   su dati di sensori wireless 5G (p.es. videocamere, rilevatori di
   radioattività, sostanze chimiche, temperatura, luminosità, umidità
   etc.) potrebbe permettere di monitorare e intercettare eventi critici
   del territorio (es. una ricerca automatica di eventi su dati di
   videosorveglianza combinata con analisi da rilevamento di sostanze
   chimiche per individuare eco-reati come sversamento di sostanze
   nocive; analogamente possibile definire indicatori per incendi,
   alluvioni, crolli, etc.).

.. discourse::
   :topic_identifier: 752
   
.. rubric:: Note

.. [1]
   Le ricerche sulla cosiddetta Full intelligence e sulla Strong AI, sia
   sul lato della Neuro Evolution (NE), sia su quello della Brain
   Intelligence (BI), sono ancora in fase embrionale.

.. [2]
   Tipicamente quelle che, in ambito percettivo (vista e udito),
   deduttivo (ragionamento, planning, decision-making, strategie di
   gioco), di analisi, di esecuzione (movimento, manipolazione) e di
   interazione (uso del linguaggio naturale), non ci richiedono più di
   un secondo per fornire una risposta a uno stimolo esterno.

.. [3]
   Consulta le tecnologie elencate all’interno del capitolo 2.

.. [4]
   Peter Norvig, S.J. Russel, 2003 - “*Artificial Intelligence: a
   modern approach*” - Prentice Hall Series in Artificial Intelligence
