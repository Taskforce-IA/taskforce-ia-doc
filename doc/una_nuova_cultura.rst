Una nuova cultura comune per per l'innovazione dei servizi pubblici
===================================================================

L’Intelligenza Artificiale ridisegnerà le nostre vite. La nostra
quotidianità di esseri umani, cittadini, lavoratori, genitori e figli,
sta cambiando sotto gli occhi di tutti. Quello di cui già oggi possiamo
essere certi è che tutte le nostre abitudini e consuetudini verranno
ridisegnate producendo cambiamenti sociali che necessitano di una
riflessione approfondita (individuale e collettiva) e in alcuni casi,
forse, anche tormentata.

La tecnologia, di per sé neutrale, non lo è nella sua applicazione e lo
è ancora meno per chi lavorando per lo sviluppo delle società si trova
spesso a decidere cosa sia giusto o sbagliato o, in un dato contesto,
quale sia il bene migliore o il male minore.

Lo spirito con cui l’Agenzia per l’Italia Digitale si è assunta questo
impegno è riassunto in queste poche righe.

Nelle pagine che seguiranno la prefazione di questo Libro Bianco c’è la
volontà di studiare, analizzare e comprendere le opportunità e i rischi
generati dalla diffusione delle tecnologie di Intelligenza Artificiale
nel settore pubblico, dunque dalla definizione di un perimetro condiviso
all’interno del quale affrontare le tutte le sfide che questa presenta.

Questo documento segna l’inizio di un percorso nel quale la Pubblica
amministrazione italiana sta già cominciando ad incamminarsi: in questi
mesi abbiamo creato una comunità con la quale abbiamo lavorato per
condividere le linee di lavoro che ci aiutassero a definire l’approccio
all’Intelligenza artificiale nella pubblica amministrazione che da oggi
ci impegneremo a trasformare in tappe operative.

Ma è proprio alla fine di questa prima fase di studio, analisi e
confronto che mi convinco ulteriormente che, mai come in questo caso,
fosse necessario dare vita ad una piattaforma all’interno della quale
tessere insieme alle amministrazioni e al mercato, una cornice valoriale
di riferimento. Avere le idee chiare rispetto al modello di sviluppo
della tecnologia e con una visione capace di contrastare gli scenari
apocalittici, escludenti e non governati.

Una riflessione che, oltre ad essere il *fil rouge* del libro bianco,
muove dalla lucida consapevolezza che la pubblica amministrazione
necessita - per la portata delle sue decisioni - di essere competitiva
su questi temi, senza nascondersi. Oggi più che mai chi comprende e
governa i fenomeni che lo circondano prosegue nel percorso di
innovazione; chi li subisce perde terreno.

Per questo il lavoro appena cominciato diventa precondizione per
affacciarsi all’utilizzo di tecnologie di frontiera che permettano
all’amministrazione di capitalizzare l'innovazione introdotta dai
progetti infrastrutturali già avviati e, partendo da essi, consenta di
organizzare il modello di sviluppo delle sue progettualità future.

Le raccomandazioni che vengono pubblicate in questo documento, nascono
con l’intento di diventare criteri di design dei nuovi servizi, asset
metodologici capaci di guidare la nascita e lo sviluppo di progetti
pilota. Sia per il portato innovativo delle tecnologie che verranno
utilizzate, sia per l'approccio valoriale comune. Solo così riusciremo a
ricondurre i benefici portati dall'Intelligenza Artificiale nella
"pratica" quotidiana dei cittadini.

Antonio Samaritani

Direttore Generale AgID
