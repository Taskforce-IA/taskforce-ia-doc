Per chi non ha tempo: sintesi del Libro Bianco
==============================================

Allo scopo di favorire la trasformazione digitale, questo libro bianco,
frutto del lavoro dell’Agenzia per l’Italia Digitale con una task force
di esperti, si prefigge di analizzare l’impatto dell’Intelligenza
Artificiale nella nostra società e, più nello specifico, nella Pubblica
amministrazione. L’obiettivo è facilitare l’adozione di queste
tecnologie da parte dello Stato, per migliorare i servizi ai cittadini e
alle imprese, dando così un impulso decisivo all’innovazione, al buon
funzionamento dell’economia e, più in generale, al progresso nella vita
quotidiana.

L’Intelligenza Artificiale, oggi, può guidare al posto nostro, prendersi
cura delle persone anziane o malate, svolgere lavori pericolosi o
usuranti, aiutarci a prendere decisioni ponderate, basate sulla gestione
razionale di grandi moli di dati. Ci può permettere di comunicare in
lingue che non conosciamo, può seguirci nello studio e aumentare le
esperienze culturali o di intrattenimento a nostra disposizione. Nella
Pubblica amministrazione può essere utilizzata con profitto nel sistema
sanitario, scolastico, giudiziario, nel pubblico impiego, nella
sicurezza e, più in generale, nella gestione delle relazioni coi
cittadini, che possono venire semplificate e rese allo stesso tempo più
efficaci, veloci ed efficienti.

Per raggiungere questi obiettivi, è necessario innanzitutto capire cosa
si intende per “Intelligenza Artificiale”, da un punto di vista teorico
e tecnico. Così facendo, se ne possono comprendere le opportunità ed
anche i limiti, nonché gli ambiti di applicazione più immediati ed
efficaci. Queste riflessioni vengono portate avanti con un’attenzione
particolare verso gli strumenti che già oggi possono avere effetti
benefici sul lavoro della Pubblica amministrazione, come i chatbot che
rispondono alle domande dei cittadini, aiutandoli nella ricerca di
informazioni o nello svolgimento delle pratiche, oppure i robot che si
prendono cura dei malati, gli algoritmi che leggono i risultati degli
esami medici, quelli che seguono il percorso scolastico degli studenti e
li aiutano a migliorare la loro preparazione, i mezzi per il
monitoraggio e la gestione delle carriere, quelli per la sorveglianza
dei luoghi pubblici o per il riconoscimento di minacce in rete, gli
strumenti per la gestione razionale dei problemi generati dalle
catastrofi naturali e molti altri ancora.

Prima della corretta implementazione di queste tecnologie bisogna
valutare le diverse sfide che è necessario affrontare, per integrare
l’Intelligenza Artificiale in maniera proficua. Innanzitutto il
**problema etico (la sfida Etica)**, che è alla base di ogni altra
riflessione in questo campo. Va affermato con forza il principio
antropocentrico, secondo cui l’Intelligenza Artificiale deve essere
sempre messa al servizio delle persone e non viceversa. Inoltre bisogna
formulare diversi principi generali di equità con la necessità di
soddisfare, per mezzo di queste nuove tecnologie, alcuni bisogni
universali come il rispetto delle libertà e dei principali diritti
individuali e collettivi. Più nello specifico, nell’ambito dell’etica
alcuni problemi sono sollevati dal funzionamento dell’Intelligenza
Artificiale, vale a dire quelli della qualità e della neutralità dei
dati, della responsabilità di chi utilizza gli algoritmi, della
trasparenza e dell’apertura di questi ultimi, nonché della tutela della
privacy. L’obiettivo è mostrare come un uso scorretto delle tecnologie a
nostra disposizione possa contribuire allo sviluppo di una società più
ingiusta che alimenta le disuguaglianze, mentre la consapevolezza dei
rischi che si corrono, nell’affidarsi alle macchine “intelligenti”, può
aiutarci a minimizzare questi ultimi e a progettare un mondo migliore.

La **seconda sfida che viene affrontata è quella tecnologica**:
l’Intelligenza Artificiale non è ancora in grado di riprodurre il
funzionamento complesso della mente umana, ma solo alcune sue capacità
circoscritte. Uno degli obiettivi è dunque quello di rendere queste
tecnologie un po’ più simili al nostro modo di relazionarci col mondo,
pur essendo qualcosa ancora da costruire. Nell’immediato si lavora sui
concetti di personalizzazione e adattività, per fare in modo che i dati
e gli algoritmi a nostra disposizione siano sempre più efficaci nel
permetterci di operare individualmente in alcuni specifici ambiti della
nostra vita quotidiana che, in questo libro bianco, sono ancora una
volta strettamente legati al lavoro della Pubblica amministrazione
(oltre ai settori già segnalati sopra, vengono messi a fuoco quello
tributario, della mobilità e dei trasporti).

Si passa quindi al **tema, fondamentale, delle competenze** che è
necessario sviluppare nell’epoca dell’Intelligenza Artificiale e lo si
fa da due punti di vista: quello dei cittadini e quello del personale
della Pubblica amministrazione. Per i primi, è necessario innanzitutto
capire come funzionano gli algoritmi e le basi di dati su cui questi
ultimi operano, per inserirsi come lavoratori nel settore informatico
che produce questo genere di applicazioni. Ma anche per chi intende
impegnarsi in altri settori, sarà necessario sapersi muovere in ambiti
che devolveranno sempre più alle macchine compiti che prima venivano
svolti dalle persone (tipicamente, quelli più semplici e ripetitivi)..
Infine, più semplicemente, in ogni momento della vita quotidiana sarà
fondamentale capire come relazionarsi con le macchine stesse, per poter
esercitare nella maniera migliore il proprio diritto di cittadinanza, in
un mondo sempre più popolato da queste ultime. A tutte queste esigenze,
lo Stato deve fornire delle risposte, sia approntando un sistema
scolastico al passo coi tempi, sia favorendo la formazione permanente.
Ma per raggiungere questi obiettivi, è fondamentale che anche il
personale dello Stato sia adeguatamente preparato. Non solo i docenti
delle scuole di ogni ordine e grado, quindi, ma più in generale chi
lavora negli uffici della Pubblica Amministrazione dovrà essere in grado
di capire quali strumenti di Intelligenza Artificiale integrare nei
propri processi lavorativi e quali proporre ai cittadini. In questo
senso, una Pubblica Amministrazione adeguatamente formata può divenire
una vera e propria palestra di innovazione.

**La quarta sfida è quella legata ai dati** su cui si basano molti degli
algoritmi di Intelligenza Artificiale. È necessario, innanzitutto, che
questi siano di buona qualità, esenti il più possibile da *bias
(pregiudizi)* dovuti a errori nella loro generazione, quando devono
essere “annotati” dagli esseri umani, per insegnare alle macchine come
interpretarli. Per questo è importante che si creino le migliori
condizioni, soprattutto organizzative, nei contesti in cui i dati stessi
vengono prodotti. C’è poi il problema di quelli che provengono dalla
*Internet of Things*, oggetti e sensori che, pur essendo collegati gli
uni con gli altri, sono frammentati, eterogenei e poco interoperabili.
Inoltre, ci sono i cosiddetti *linked open data* degli enti pubblici,
una vera e propria miniera di informazioni che sarebbero utilissime, per
generare applicazioni di Intelligenza Artificiale al servizio dei
cittadini, ma che prima devono essere recuperate e filtrate, per mezzo
di tecnologie semantiche e ontologie condivise. Infine, proprio per
questo genere di dati, si evidenzia l’esigenza di fare in modo che
chiunque li voglia utilizzare vi possa avere un accesso paritario e non
discriminatorio.

**La quinta sfida è quella legale,** incentrata - come sempre accade
quando si tratta di disciplinare l’attività della Pubblica
amministrazione - sul bilanciamento tra gli interessi della collettività
e quelli dell’individuo. A questo proposito, per esempio, nell’ambito
dell’Intelligenza Artificiale è necessario contemperare il principio di
trasparenza degli atti amministrativi o la protezione dei dati personali
con il diritto alla *privacy*. Ma un altro problema è quello del
rapporto tra la necessaria trasparenza del funzionamento degli algoritmi
che prendono decisioni di rilevanza pubblica e la tutela del diritto
d’autore di chi ha creato gli algoritmi stessi. Oppure, ancora, sempre
nel caso in cui la Pubblica amministrazione si serva di programmi che
l’aiutino a prendere decisioni, o che addirittura decidano
autonomamente, è necessario affrontare il problema
dell’\ *accountability*, ossia dell’effettiva responsabilità giuridica a
monte. Tutte queste tematiche vengono affrontate, nel libro bianco,
proponendo anche alcune soluzioni tecniche, del resto già raccomandate
nel Regolamento europeo sulla protezione dei dati personali (GDPR) che
diverrà applicabile in tutti Paesi dell’UE a partire dal 25 maggio
prossimo. In generale, comunque, i principi che devono essere seguiti
sono quelli della trasparenza degli algoritmi e delle logiche di
costruzione dei database su cui essi operano, la definizione delle
correlate responsabilità di chi li utilizza e la necessità di evitare
che l’utilizzo di dati da parte della Pubblica amministrazione generi un
controllo sociale pervasivo, in contrasto con i diritti fondamentali del
cittadino.

**La sesta sfida** è tutta in carico alla Pubblica amministrazione e
consiste nelle azioni necessarie per **accompagnare la trasformazione**
del Paese verso l’adozione dell’Intelligenza Artificiale, innanzitutto
nella gestione del rapporto tra lo Stato, i cittadini e le imprese. Come
anticipato nella sezione sulle competenze, nel libro bianco si
sottolinea l’importanza di formare il personale pubblico, soprattutto i
funzionari e i manager, alla comprensione del funzionamento, dei
vantaggi e dei possibili problemi, etici e tecnici, legati a questo
genere di tecnologie. Il principio di fondo è che l’Intelligenza
Artificiale debba servire soprattutto per affiancare le persone e
aiutarle a svolgere le loro attività, ma non per sostituirle. Si
evidenzia poi l’importanza del coinvolgimento degli utenti finali in
tutte le fasi del design dei servizi pubblici.

Quest’ultimo punto anticipa il tema della **settima sfida: prevenire le
disuguaglianze**. L’Intelligenza Artificiale, infatti, deve essere
accessibile a tutti, in modo che chiunque possa godere dei suoi
vantaggi. Per questo, è necessario che sia di semplice e immediato
utilizzo. D’altra parte, questo genere di tecnologia può ridurre le
disuguaglianze sociali, come si è già visto per l’istruzione e la
formazione, la sanità e la disabilità, la conoscenza e la garanzia dei
diritti . Ma l’Intelligenza Artificiale può anche aumentare le
disuguaglianze, se i dati di cui si nutre o gli algoritmi che la
costituiscono sono affetti da *bias* (pregiudizi) di tipo
discriminatorio. È dunque necessario che la Pubblica amministrazione usi
grande cura nell’acquisire o nell’indirizzare lo sviluppo di questo tipo
di soluzioni, al fine di garantire che siano inclusive, accessibili e
trasparenti, che rispettino i requisiti imposti dalla legge, che non
presentino, per l’appunto, profili discriminatori e che siano esenti da
pregiudizi.

Al fine di verificare gli effettivi vantaggi derivanti dall’uso
dell’Intelligenza Artificiale nella Pubblica amministrazione,
l’\ **ottava sfida** riguarda **la misurazione dell’impatto** di questo
genere di tecnologie. Questo problema viene affrontato, ancora una
volta, da due punti di vista: quello del cittadino e quello delle
Istituzioni. Nel primo caso, si ragiona nei termini del miglioramento
della qualità della vita delle persone e della *customer satisfaction*,
nel secondo si riflette sull’ottimizzazione dei processi organizzativi,
in termini di efficienza ed efficacia. Su tutti e due i temi, comunque,
si sottolinea che è necessario condurre ricerche sia quantitative sia
qualitative, improntate alla multidisciplinarità, poiché l’impatto della
tecnologia nell’esistenza degli individui e delle organizzazioni ha
diverse sfaccettature, economiche e tecniche, ma anche sociali,
culturali, psicologiche e antropologiche. Le misurazioni di tutte queste
variabili non vengono generalmente condotte dalla Pubblica
amministrazione con la necessaria frequenza, ma su un argomento delicato
come l’introduzione dell’Intelligenza Artificiale nei meccanismi di
funzionamento dello Stato, è necessario che queste pratiche vengano
portate avanti con decisione.

**L’ultima sfida, l’essere umano**, è quella della costruzione del senso
attorno all’Intelligenza Artificiale, intesa come la necessità di fare
in modo che tutti, sia i cittadini, sia le Istituzioni, siano
consapevoli del significato profondo che può assumere l’utilizzo di
questi strumenti, dei loro vantaggi, ma anche dei loro problemi. A
questo scopo, si propongono sperimentazioni nell’ambito del design,
delle arti, della psicologia, dell’antropologia, della sociologia e, in
generale, delle discipline umanistiche, che possono creare ponti tra
ricerca, industria e società.

L’Intelligenza Artificiale è allo stesso tempo un’innovazione
tecnologica e sociale, che può trasformare radicalmente il nostro mondo,
sia nel bene, sia nel male. È necessario, quindi, accompagnarla con
attenzione, governandola nella direzione che ci appare più giusta. Per
questo, il libro bianco si conclude con un insieme di raccomandazioni
che l’Agenzia per l’Italia Digitale, la Task force e la community che si
è creata intorno ad essa, costituita da più di 500 fra esperti e
cittadini, intendono condividere con i suoi lettori e con la
cittadinanza, al fine di sollevare una discussione che non si deve
fermare, ma che deve accompagnare da qui in avanti i processi di
sviluppo, di ammodernamento e di miglioramento dello Stato e della
nostra società.

+------------------------------------------------------------------------+
|BOX                                                                     |
|                                                                        |
|Eudaimonia (gr. εὐδαιμονία, lett. “essere in compagnia di un buon       |
|demone”), come illustrato da Aristotele, definisce il benessere umano   |
|come la più alta virtù per una società. Eudaimonia può significare      |
|anche “prosperità”, in quanto denota una condizione complessiva di      |
|benessere in cui l’essere umano percepisce i propri benefici a partire  |
|dalla contemplazione cosciente delle considerazioni etiche che ci       |
|aiutano a definire come desideriamo vivere.                             |
|                                                                        |
|Che il nostro sostrato etico sia occidentale (aristotelico, kantiano),  |
|orientale (scintoista, confuciano), africano (ubuntu) o riconducibile a |
|una qualsiasi altra tradizione, creando sistemi autonomi e intelligenti |
|che rispettino esplicitamente i diritti umani inalienabili e i valori   |
|culturali dei loro fruitori, è possibile dare la priorità all'aumento   |
|del benessere umano come parametro per il progresso nell'“età           |
|algoritmica”. Riconoscendo il potenziale di un approccio olistico, la   |
|prosperità dovrebbe in questo modo diventare più importante del         |
|perseguimento di obiettivi monodimensionali come l’aumento della        |
|produttività o la crescita del PIL di un Paese.                         |
+------------------------------------------------------------------------+
